---
layout: page
title: Statut
permalink: /statut/
---

**I. Cele i zadania organizacji**
1.	Szerzenie wiedzy na temat uczenia maszynowego wśród studentów Politechniki Gdańskiej i poza nią.
2.	Wspólne rozwijanie się w tematyce uczenia maszynowego.
3.	Nawiązywanie współpracy z polskim i zagranicznym sektorem gospodarczym.
4.	Reprezentowanie Politechniki Gdańskiej na arenie międzyuczelnianej w kraju oraz poza granicami Polski, jako istotnego miejsca nauki i rozwoju najnowszych technologii z dziedziny uczenia maszynowego.

**II. Sposób nabywania i utraty członkostwa oraz prawa i obowiązki członków, przyczyny utraty członkostwa**
1.	**Sposób nabywania członkostwa**
	1.	Członkiem może zostać każdy student oraz pracownik Politechniki Gdańskiej, ale również każda osoba zaakceptowana przez Zarząd Koła Naukowego.
	2.	Wniosek o członkostwo zostaje złożony w sposób ustny do członka Zarządu Koła Naukowego.
	3.	Decyzję o przyjęciu członka podejmuje Zarząd Koła Naukowego podczas posiedzenia.
2.	**Utraty członkostwa, przyczyny utraty członkostwa**
	1.	Wydalenie członka koła naukowego może być spowodowane jego nie przestrzeganiem ustalonych zasad, bądź innymi powodami, które Zarząd Koła Naukowego uzna za wystarczające do wydalenia członka. Decyzja o wydaleniu członka musi być uargumentowana.
	2.	Decyzję o wydaleniu członka podejmuje Zarząd Koła Naukowego podczas posiedzenia.
	3.	Członek może opuścić koło naukowe dobrowolnie. Ma obowiązek zgłosić to do członka Zarządu Koła Naukowego.
3.	**Prawa członków**
	1.	Członek koła naukowego ma prawo do uczestnictwa oraz głosowania podczas Walnego Zgromadzenia Członków Koła Naukowego.
	2.	Członek koła naukowego ma prawo do korzystania ze wszystkich pomocy naukowych, w tym sprzętu komputerowego należącego do koła, po ustosunkowaniu się do obowiązującego regulaminu użytkowania danej pomocy naukowej.
4.	**Obowiązki członków**
	1.	Członek koła naukowego ma obowiązek przestrzegania ustalonych zasad.
	2.	Członek koła naukowego ma obowiązek przestrzegania regulaminów pomocy naukowych w wypadku korzystania z nich.
	3.	Członek koła naukowego ma obowiązek dbania o dobre imię organizacji studenckiej „Gradient” oraz Politechniki Gdańskiej.

**III. Prezes i Zarząd Koła Naukowego**
1.	**Sposób powoływania i odwoływania**
	1.	Prezes koła naukowego zostaje powołany bądź odwołany na Walnym Zgromadzeniu Członków Koła Naukowego 2/3 głosów.
	2.	Prezes powołuje oraz odwołuje członków Zarządu Koła Naukowego.
	3.	Prezes oraz członkowie Zarządu Koła Naukowego mają prawo zrezygnować ze swojej pozycji z miesięcznym okresem wypowiedzenia.
2.	**Funkcje, prawa i obowiązki******
	1.	Prezes koła naukowego pełni funkcję prowadzącego spotkania i tym samym pilnuje porządku spotkań. Prezes może samodzielnie wyznaczyć swojego zastępcę na konkretne spotkanie koła naukowego.
	2.	Prezes jest członkiem Zarząd Koła Naukowego i podlega wszystkim ustaleniom dot. Zarządu Koła Naukowego.
	3.	Zarząd Koła Naukowego pełni funkcję reprezentacyjną koła naukowego, w szczególności reprezentuje stanowisko organizacji studenckiej w rozmowach z władzami Politechniki Gdańskiej, innymi organizacjami studenckimi, organizacjami rządowymi oraz firmami.
	4.	Zarząd Koła Naukowego jest organizatorem spotkań koła naukowego, w szczególności organizuje miejsce spotkań, ogłasza agendę oraz ustala przebieg spotkań.
	5.	Zarząd Koła Naukowego jest organem upoważnionym do wnioskowania o dofinansowanie koła naukowego, czy inne wsparcie materialne koła naukowego.
	6.	 Prezes samodzielnie, bądź Zarząd Koła Naukowego poprzez głosowanie zwołuje Walne Zgromadzenie Członków Koła Naukowego. Prezes oraz Zarząd Koła Naukowego są zobowiązani zwoływać takie zgromadzenie nie rzadziej niż raz na kwartał. Informacja o Walnym Zgromadzeniu Członków Koła Naukowego musi pojawić się na oficjalnym strumieniu informacyjnym koła naukowego nie później niż tydzień przed zgromadzeniem.
	7.	Zarząd Koła Naukowego z prezesem na czele jest zobowiązany do pracy w najlepszej wierze dla wszystkich członków koła naukowego.
3.	**Sposób podejmowania decyzji**
	1.	Wszystkie decyzje Zarząd Koła Naukowego podejmuje na posiedzeniach przez głosowanie. Termin i miejsce posiedzeń członkowie zarządu ustalają między sobą. Decyzje podejmowane są większością głosów obecnych na posiedzeniu. Aby posiedzenie oraz wszystkie decyzje podjęte na tym posiedzeniu były uznane za ważne, musi uczestniczyć w nim połowa członków zarządu oraz na posiedzeniu musi być obecny prezes koła naukowego. W razie równej ilości głosów za i przeciw, decyzję podejmuje prezes.
	2.	Prezes ma prawo weta. Może odrzucić dowolną decyzję Zarządu Koła Naukowego w trakcie posiedzenia. Każdy członek zarządu może zgłosić wniosek o uchylenie weta prezesa. Zarząd uchyla weto prezesa 2/3 głosów.

**IV. Walne Zgromadzenia Członków Koła Naukowego**
1.	Walne zgromadzenie podejmuje decyzje większością głosów. Aby walne zgromadzenie było uznane za ważne, musi w nim uczestniczyć połowa aktywnych członków, w tym konieczna jest obecność prezesa koła naukowego. Członek aktywny rozumiany jest jako osoba regularnie uczestnicząca na spotkaniach koła naukowego.
2.	Walne zgromadzenie podejmuje decyzje w kwestiach nie podlegających bezpośrednio pod funkcje Zarządu Koła Naukowego oraz w kwestiach nieokreślonych bezpośrednio przez niniejszy dokument.
3.	Kwestie poddawane pod głosowanie walnego zgromadzenia muszą pochodzić od członków Zarządu Koła Naukowego. Oznacza to, że członkowie koła naukowego, aby poddać swoje stanowisko pod głosowanie, muszą uzyskać wstawiennictwo przynajmniej jednego członka zarządu.
4.	Na walnym zgromadzeniu, w miarę możliwości, każdy powinien zostać dopuszczony do głosu.
5.	Porządku obrad walnego zgromadzenia koła naukowego pilnuje prezes.
6.	Prezes ma prawo weta. Może odrzucić dowolną decyzję walnego zgromadzenia w trakcie obrad. Każdy członek Zarządu Koła Naukowego może zgłosić wniosek o uchylenie weta prezesa. Obecni na walnym zgromadzeniu członkowie koła uchylają weto prezesa 2/3 głosów.

**V. Warunki i sposób samorozwiązania organizacji**
1.	Koło naukowe „Gradient” może zostać rozwiązane podczas Walnego Zgromadzenia Członków Koła Naukowego 2/3 głosów. Rozwiązanie koła naukowego może poddać pod głosowanie tylko prezes.

**VI. Informacje dodatkowe**
1.	Prezes koła naukowego nie może odrzucić decyzji uchylania weta.
2.	Wymagane ilości głosów oraz wymagane ilości osób na poszczególnych posiedzeniach zaokrąglane są w górę.
3.	Wszystkie wątpliwości oraz kwestie sporne rozstrzyga Zarząd Koła Naukowego.

**W sprawach nieuregulowanych statutem zastosowanie mają przepisy ustawy Prawo o szkolnictwie wyższym.**
